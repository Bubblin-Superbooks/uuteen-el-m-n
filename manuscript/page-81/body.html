<div class="leaf flex"><div class="inner justify"><p>"Mihin sinä oikeastaan aiot?" kysyivät toverit ja tuttavat.</p><p>"Menenpähän levähtämään jonnekin."</p><p>He uskoivat varmaan, että hän oli matkustanut Savoon tai Karjalan maille. Kukaan ei arvannut, että hän oli saapunut tänne kauas Pohjolaan… Lapin raukoille rajoille…</p><p>Mutta mikä häntä nyt oikeastaan vaivasi tänään?</p><p>Ei mikään muu kuin hänen entinen elämänsä, joka vieläkin vilisi sydämessä kuin vetten viri…</p><hr class="section"></div> </div>